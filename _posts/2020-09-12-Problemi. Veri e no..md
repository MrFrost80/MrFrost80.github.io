---
layout: post
title: Problemi. Veri e no.
date: 2020-09-12 19:00
---

Tra due giorni inizierà ufficialmente l’anno scolastico (nella maggior parte delle regioni, almeno).

Sarà un anno strano, in linea con la fine imprevedibile del precedente, la cui riuscita parziale (la percentuale la lascio decidere ad ognuno, in quanto fonte di enormi polemiche che non m’interessano per niente) è dipesa solo dall’impegno di un parte del corpo docente.

La Didattica A Distanza (per amici e nemici DAD) pare al momento essere stata accantonata, con una ferocia che la dice lunga - a mio avviso - sul senso d’inadeguatezza che deve aver suscitato in gran parte del personale scolastico, docente o dirigente che fosse.
Questo, però, non basta a garantire che non si debba farvi nuovamente ricorso: sarebbe dunque opportuno preoccuparsi, oltre che di garantire una formazione degna di tale nome ai docenti (cosa che si sta facendo, almeno in tantissimi casi, ma non in tutti e comunque senza la benché minima ombra di coordinamento “dall’alto” e conseguentemente di standardizzazione di mezzi e pratiche), anche dell’efficienza e dell’affidabilità dei sistemi da cui si potrebbe dover dipendere.[^1]
Scopriamo, quindi, che [tre giorni fa Google Drive (parte **essenziale** del sistema dedicato da Big G alla scuola, insieme a Classroom) è stato offline per tre ore](https://www.inputmag.com/tech/google-drive-was-down-for-hours-this-morning).

Tanto è stato, infatti, il tempo necessario perché Google riconoscesse il problema e vi ponesse rimedio.

Tre ore sono, al momento ed in regime di “orario provvisorio”, quasi una giornata di scuola.
Immaginate quindi il disagio potenziale, anche escludendo per carità di patria le scene di *panico informatico* che si sarebbero venute a creare (stiamo parlando, purtroppo, di personale che ha spesso difficoltà ad utilizzare semplici procedure di login, poiché mai nessuno si è seriamente impegnato ad insegnar loro alcunché).

Aggiungete ora al desolante quadro appena fornito il fatto che, almeno per ciò che riguarda lo spazio della discussione pubblica, in Italia stiamo perdendo tempo dietro ad un Governo confuso e in ordine sparso, un’opposizione che si riscopre - in quanto opposizione - appassionata alla scuola come mai era accaduto in passato e gruppi estemporanei di [“mamme informate” che spuntano direttamente dai recessi di Facebook](https://www.nextquotidiano.it/scuola-rivolta-dei-genitori-contro-le-mascherine-per-i-bambini/) per urlare ai quattro venti [a quale devastazione *pissicologgica* vengano sottoposti i propri pargoli](https://www.nextquotidiano.it/petizione-per-una-scuola-reale-senza-mascherine-e-distanziamento-di-la-scuola-che-accoglie/), apparentemente non in grado di tenere per 5/6 ore una mascherina su naso e bocca #signoramiaèunavergogna .

Che questa *configurazione* della scuola sia lontanissima da una situazione ideale è palese; avrebbe potuto essere impostata meglio, magari sfruttando un po’ di sano realismo ed il tempo a disposizione *da Aprile scorso*, invece che ridursi all’ultimo? Chiaro e indiscutibile.

Trovo, però, che sia puro masochismo il farsi ulteriormente distrarre da problemi che non lo sono davvero.
O forse si tratta di una fine strategia per non gestire i nodi *reali* della questione.

Stay Tuned, Mr.Frost 

[^1]: Ho rinunciato da tempo a spiegarmi il perché, nelle varie fasi di “sacro fuoco dell’innovazione” che da anni si succedono in questo paese, nessuno abbia mai pensato/proposto di dotare ogni scuola di un proprio server interno. Come la percentuale di responsabilità di questo mistero si divida tra incapacità e malafede è argomento che è pericoloso indagare.

