---
layout: post
title: Fortnite, la piñata di Troia?
date: 2020-08-18 07:00
---

Avevamo parlato di un’altra teoria in circolazione per spiegare le ragioni dietro l’apparente guerra totale di Epic ad Apple e Google.

Prima di arrivare al nocciolo della teoria suddetta, proviamo a mettere insieme qualche dato.

### Fatto #1

Nel 2012, con Fortnite ancora in fase di sviluppo, la società cinese Tencent ha investito 825 milioni di dollari per acquisire il 40% delle azioni di Epic. Con quest’iniezione di denaro, Epic ha trasformato il proprio modello di business, passando da “quelli che hanno l’[Unreal Engine](https://it.wikipedia.org/wiki/Unreal_Engine), beati loro” a “quelli che ti regalano in comodato d’uso l’Unreal Engine, basta chiedere”.
Tencent, che ricordiamo essere **la più grande compagnia al mondo nel settore gaming** (proprietaria anche, per dire, dell’84% di Supercell, cioè di [questi signori qui](https://it.wikipedia.org/wiki/Supercell_(azienda_finlandese)) )[^1] , possiede WeChat, un vero e proprio “universo di servizi” in Cina, dove integra comunicazioni, pagamenti (si sta parlando delle bollette di luce e acqua, non di “bonus virtuali” per chissà quale clone di Candy Crush), e- commerce locale (pensate a Satispay usato da quasi tutti in un paese di più di 1 miliardo di persone) e customer care (quello che avrebbe voluto fare Facebook con Messenger). 
Non proprio dei dilettanti in caccia di spiccioli, insomma.

### Fatto #2

Fortnite fa [**un sacco di soldi**, anche su iOS](https://www.investopedia.com/tech/how-does-fortnite-make-money/).
Nei primi 10 mesi, i ricavi si sono attestati intorno al milione abbondante di dollari: niente male, per un gioco *free to play*.
È stato, però, con l’approdo su iOS che c’è stato il vero boom: **25 milioni di dollari nei primi 30 giorni di disponibilità**, 9,5 nei primi 15 giorni (dal 1 al 15 Aprile) negli USA, scavalcando *applicazioncine* del calibro di Tinder, YouTube, Hulu e, rimanendo in ambito gaming, Candy Crush Saga.

### Fatto #3

Al momento, *praticamente ogni videogame degno di nota **sguazza** nei cosiddetti **micropagamenti***. Da Fortnite, a League Of Legends (quiz estemporaneo: indovinate chi è il proprietario al 100% di quest’ultimo? *Bravi...*), al miliardo di giochi “match three” che *infestano* gli stores per dispositivi mobili.
Anche *vecchie glorie* come Counter Strike:GO hanno ricevuto nuova linfa dalle microtransazioni. Fortnite non è, attualmente, una “perla rara” sotto nessun punto di vista, ma solo un eccellente esempio di realizzazione di un concetto piuttosto banale[^2]

### Fatto #4

Epic, nella una denuncia, **non ha fatto istanza per un processo con giuria**. AL netto di considerazioni che possono sfuggirci, ma che Epic si è ben guardata dal rendere pubbliche, tutto ciò fa propendere per l’ipotesi [di cui parlavamo ieri](https://mrfrost80.github.io/2020/08/17/Epic-Vs-Apple-Vs-Google-Vs-Miocuggino/), cioè che si punti ad utilizzare come “giuria esterna” **l’indinniazione dell’aggente**: a sostegno di questa teoria c’è anche lo (stucchevole e alquanto ridicolo, venendo da un’azienda multimiliardaria) “spot” presentato sotto l’hashtag #freefortnite , che fa il verso alla campagna pubblicitaria “1984” di Apple (sì, la sottigliezza non è di casa dalle parti di Epic).

### Fatto #5

Ultimo, ma solo per comodità d’esposizione, Tencent è nel mirino - come e più di altri - delle [politiche protezionistiche/nazionaliste dell’amministrazione Trump](https://www.linkiesta.it/2020/08/tiktok-trump-cina-stati-uniti-social/) ([TikTok](https://www.ilpost.it/2020/08/07/tiktok-ordine-esecutivo-trump/), anyone?).

### Uniamo i puntini...

Tutto questo pone la “ribellione” di Epic sotto una nuova luce: poichè ci sono ottime possibilità che la denuncia venga respinta (con un’estensione che può variare dal “lasciate perdere” al “come osate, ora pagate pure le spese e chiedete scusa”), Tencent  potrebbe usare questo *casus belli autoprodotto* per spostare l’opinione pubblica (principalmente quella statunitense) dalla propria parte, cavalcando il sentimento *antimonopolista* che al momento sembra maggioritario e che ha portato alle [audizioni](https://www.npr.org/2020/07/29/894802424/watch-heads-of-amazon-apple-facebook-and-google-testify-on-big-techs-power) dei principali esponenti delle Big Tech davanti al Congresso USA[^3].

Una contromossa politica, dunque, più che legata a reali problemi di iniquità economica o commerciale e di lotta al monopolio (il quale, a rigor di logica, non esiste, poiché iOS detiene meno del 25% del mercato mondiale dei sistemi operativi mobili, contro il 75 scarso di Android).

Vedremo quali saranno gli sviluppi, che al momento sono piuttosto imperscrutabili, anche se la soluzione più probabile pare essere quella di uno “special agreement” tra Epic e Apple, sulla falsariga di quelli già stipulati con Amazon, Netflix e altri.

Questo, però, ammesso che **davvero** tutto questo caso abbia motivazioni *anche solo minimamente commerciali*, il che non è per nulla chiaro né scontato.

Stay Tuned, Mr.Frost

[^1]: ...e di quote di Tesla, Activision Blizzard, Snap e altre.

[^2]: Il medesimo, o quasi, che sta dietro ai prezzi “.99” delle offerte nei supermercati, condito con un po’ di “piacere elitista” da “club” nel godere di anteprime o oggetti unici all’interno del gioco - senza peraltro che questi determinino alcun vantaggio nel gioco stesso.

[^3]: Facebook, Google, Amazon e Apple. A me continua a sembrare che [manchi](https://it.wikipedia.org/wiki/Twitter) [qualcuno](https://it.wikipedia.org/wiki/Microsoft), ma tant’è, anche lì, [potrebbero esserci altri motivi dietro...](https://www.ilpost.it/2020/08/01/microsoft-tik-tok/)