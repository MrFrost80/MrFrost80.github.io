---
layout: post
title: Moral suasion
date: 2020-07-11 11:45
---

Gruber [sfrutta](https://daringfireball.net/2020/07/app_store_moment_of_clarity) la notizia che Gmail supporta (dopo *soli* cinque anni, mai un *finalmente* fu così giustificato) lo split screen su iPad per esprimere un concetto piuttosto condivisibile:

### Apple dovrebbe **esigere** dagli sviluppatori il supporto alle funzionalità di base del sistema operativo nel più breve tempo possibile, per offrire agli utenti applicazioni migliori.

Come si può non essere d’accordo? Temo, però, che il nostro sovrastimi nettamente i margini d’azione di Apple.
Per sua stessa ammissione, una buona fetta di utenti sembra *bellamente fregarsene* degli standard o del livello di raffinatezza e pulizia d’esecuzione delle app che usano.
Le povere anime **obbligate** ad usare l’applicazione Gmail su iPad non bastano a giustificarne la prima posizione nella categoria “produttività”[^1].

Non solo: Apple, per quanto potente ed influente sia, per quanto giochi in casa propria, non può fare a meno di Gmail: un ecosistema iOS senza supporto al principale account di posta elettronica gratis del mondo non avrebbe chances.

Qui siamo, dunque, nell’ambito della moral suasion (non potendosi configurare nemmeno come minaccia, per i motivi suddetti; niente “che bell’app di successo che hai, sarebbe un peccato se le capitasse qualcosa al prossimo aggiornamento’, sorry): Apple può sfinirsi nell’esercitare pressione su Google (nota per sviluppare e rilasciare app **orribili** su iOS), ma la vera leva sono gli utenti.

Finché *ci faremo andare bene* app come Gmail, che impiegano anni ad uniformarsi a funzioni - le quali peraltro sembrano nate per essa - basilari del sistema operativo, Google sarà *giustificata* a comportarsi da bulletto di quartiere.

Come spesso accade, più spesso di quanto gli amanti della teoria delle multinazionali *brutteccattive* amino ammettere, siamo noi utenti l’ago della bilancia. Scegliamo accuratamente da che parte pendere.

Stay Tuned, Mr.Frost


[^1]: Tralasciando il paradosso che un’app inefficiente perché incapace di sfruttare tutti gli strumenti messi a disposizione dal sistema operativo ospite di *produttivo* abbia poco o niente.

