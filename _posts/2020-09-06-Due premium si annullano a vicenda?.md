---
layout: post
title: Due premium si annullano a vicenda?
date: 2020-09-06 17:30
---

Disney fa uscire su Disney+ (servizio a pagamento) l’atteso remake live action di Mulan.
Il cartone è uno dei classici più amati, il remake promette di essere il migliore (o uno dei migliori) tra la folta schiera di live action recenti prodotti da Disney, l’hype è a livelli altissimi.

Disney decide, quindi, di istituire il “premium del premium” e comunica che la visione di Mulan avrà il costo di circa 30$. **Visione singola**, *ça va sans dire*.

Commenti vari, che spaziano dal “è un furto” al “se ci porto la famiglia al cinema spendo di più” (*i can deeply relate* NdR).

Per chi pensa che quello di Disney possa essere una specie di “sondaggio” per tastare la disposizione del pubblico nei confronti del noleggio digitale **all’interno di un sistema che già lo vede pagare un - teorico, a questo punto - contributo forfettario**, ecco un’altra notizia che sembra supporre che il Premium++ sia qui per restare: Mulan sarà visibile agli abbonati “regolari” a partire da 90 giorni dopo il rilascio.

Uno (sgradito) ritorno della “finestra di rilascio”, ai tempi istituita per “ tutelare” (mai dimostrato che ci riuscisse davvero, mentre invece era un incentivo sconvolgente alla pirateria) i cinema, garantendo loro un periodo di esclusiva disponibilità sulle nuove uscite.

Restano da vedere, e saranno molto interessanti, i numeri finali dell’operazione.

Quanti clienti sono disposti a pagare un extra per vedere qualcosa *prima*, su un servizio per cui già pagano, *conoscendo già la data in cui potranno usufruirne senza ulteriori esborsi*?

Tra quelli che accetteranno la “Mulan tax”, quanti lo faranno semplicemente perché avrebbero comunque speso di più andando a vedere il film al cinema?[^1]

Dalle risposte a queste domande dipenderà, a mio avviso, il futuro del modello in questione[^2].

Stay Tuned, Mr.Frost

[^1]: Questo pone qualche altra domanda “in scia”: viene incluso nel calcolo della - vera o presunta - convenienza anche il costo del servizio Disney+, cui bisogna essere comunque abbonati per avere il *privilegio* di vedere in anteprima il film [che è già stato usato come arma di propaganda nello scontro Cina-Taiwan](https://www.corriere.it/esteri/20_settembre_04/hong-kong-attivisti-vera-mulan-noi-boicottiamo-film-disney-217e5772-eea2-11ea-9589-37746edd34df.shtml)? Se si accetta il costo del noleggio come una specie di equivalente del prezzo del biglietto del cinema, perché non si considera *tutto il resto dell’esperienza cinematografica*? Non intendo solo i popcorn sparsi ovunque, le poltrone macchiate di *nonvogliosaperecosa* e gli altri doni elargitici a piene mani dall’inciviltà diffusa. Parlo anche - soprattutto - di ciò che il cinema ci consente e che la visione domestica ci preclude (a meno di non avere molti soldi, famiglia fanatica quanto noi e nessun vicino): schermo enorme, audio a volume devastante, buio totale in "sala" e zero distrazioni.

[^2]: Il modello, in realtà, rischia di essere parecchio più complesso di così; la finestra prevista per l’acquisto “early access” di Mulan va, secondo Disney stessa, dal 4 Settembre al 2 Novembre. Restano i giorni tra il 2 novembre e il 4 dicembre.
C’è la concreta possibilità che, all’interno di questa ulteriore finestra, ve ne siano almeno due: una di solo acquisto ed una di acquisto e/o noleggio sui canali video “tradizionali” - tanto per capirci iTunes e simili. Già così, vista *da fuori e in via del tutto teorica*, sembra **un gran casino**.
