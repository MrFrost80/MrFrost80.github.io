---
layout: post
title: Paladini che non lo erano
date: 2021-07-08 20:00
---

Leggo spesso su Internet richieste di suggerimenti per l’acquisto circa produttori di smartphone Android alternativi a Samsung; uno dei nomi che vengono a galla più spesso é quello di OnePlus.

Beniamino degli utenti “alternativi” di Android, celebrato per l’alta cura messa nella produzione degli smartphone (venduti poi a prezzi **inizialmente** assolutamente civili[^1]), rappresenta però un bell’esempio di *bias positivo*.

Nel 2017 si scoprì che - quando l’allora terminale “portabandiera” dello spirito del brand (caratteristiche da top di gamma ed un prezzo decisamente appetibile), il OnePlus3T, rilevava l’esecuzione di talune app di benchmarking - la velocità del processore beneficiava di un booster temporaneo, di fatto falsando i dati.

L’anno scorso, contraddicendo spettacolarmente la loro fama di azienda che fornisce i propri terminali di un sistema “pulito” e non appesantito dai soliti *bloatware*, venne colta in fallo quando si scoprì che installava di default alcune app di Facebook[^2] e Netflix.

A questo meraviglioso *palmarés*, si aggiunge ora la denuncia da parte di AnandTech (non proprio gli ultimi arrivati) di un *rallentamento selettivo di alcune app da parte del sistema operativo del OnePlus9 e 9Pro*; nella fattispecie, Chrome, Twitter e WhatsApp - tra le altre - “godrebbero” di questo trattamento, secondo OnePlus finalizzato a rispondere alle critiche di alcuni utenti circa la durata della batteria.

Il problema, ovviamente, non risiede nel “castrare” app che possano abusare della potenza di calcolo del terminale, così diminuendone l’autonomia anche in maniera sensibile.
Il fatto che il rallentamento sia selettivo, però, porta alla poco simpatica conseguenza che i benchmark (di nuovo) non siano affetti da questo throttling, così restituendo, durante i test, un risultato decisamente diverso dalla comune e quotidiana esperienza utente.[^3]

Se anche poi la percezione di velocità e tempi di risposta del terminale non fosse inficiata, resta comunque l’opacità del metodo adottato nel calcolare le performances del dispositivo (che per alcuni costituiscono ancora un punto valido per orientare le scelte d’acquisto).

Attenzione a scegliere i propri cavalieri su bianco destriero: potrebbero rivelarsi dei poco di buono su un ciuco.

Stay Tuned, Mr.Frost 

[^1]: Anche qui, banale tattica di marketing: quando ci si deve “costruire” una base d’utenza, presentarsi come “economico, ma di qualità” funziona **sempre**. Bizzarro come (più di) qualcuno abbia potuto (voluto?) scambiarlo per chissà quale “filosofia”.

[^2]: Tra di esse, spiccava un **meravigliso** “Facebook service”, **ininstallabile** ed altre app, alcune di esse invece rimovibili. Per un terminale che (l’8Pro, nominativo evidentemente destinato a chi sostiene che il suffisso, quando usato da Apple, sia solo ridicolo marketing) costava 1000$, niente male.

[^3]: Personalmente, non uso Chrome, considero Whatsapp un male (spero sempre meno) necessario e Twitter un simpatico passatempo. Ma **non sono un utente standard**, quindi soffrirei decisamente meno di eventuali rallentamenti sulle tre app in questione.
