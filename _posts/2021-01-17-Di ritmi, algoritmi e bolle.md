---
layout: post
title: Di ritmi, algoritmi e bolle
date: 2021-01-17 10:00
---

Spotify e, in misura molto minore, Apple Music, si basano sulla capacità dei propri algoritmi per tenere “legati” gli utenti al servizio, proponendo loro esattamente ciò che vogliono ascoltare: qui, com’è facile intuire, sta il loro punto di forze e la loro principale debolezza allo stesso tempo.

Se, infatti, a tutti piace crogiolarsi nei propri generi preferiti (o artisti, o brani, a seconda del livello di “comfort zone” che si cerca di mantenere), la vera fonte di arricchimento che ci offre la musica è quella di ascoltare cose **che mai ci sarebbe passato per la testa di provare**.

La sicurezza di poter liquidare l’esperimento dopo tre secondi netti con un “fa schifo”, la curiosità di capire cosa ci trovino gli altri (specialmente se sono nostri amici, persone cui vogliamo bene e con cui ci sentiamo in sintonia e stimiamo) in quello che a noi magari sembra un guazzabuglio di note ha sempre fatto nascere passioni insospettabili.

Un compito da sempre **delegato** al nostro giro di conoscenze, o ad altri media (pensiamo alle colonne sonore non originali di film e serie tv), più che alle radio (il cui palinsesto è ovviamente “pop”, nel senso che tende a non essere particolarmente sperimentale).

Se, quindi, l’aver scoperto - un bel po’ in ritardo - che i servizi di streaming ci rinchiudono nella medesima **bolla** che già conosciamo [per **merito** dei social network](https://amzn.to/2TadXh0) un po’ c’inquieta, è bene pensare che - finché manterremo la curiosità e una decente rete di rapporti sociali, potremo semplicemente sfruttare il catalogo virtualmente infinito dei suddetti servizi per realizzare un ~~mio~~ nostro vecchio sogno adolescenziale: quello di avere - finalmente e per sempre - le chiavi del negozio di dischi più grande del mondo.

Stay Tuned, Mr.Frost 

P.S. Una parte dello spunto per questo post deriva da un articolo de IlPost.it dedicato anche al boom (anche questo - a mio avviso - precedente a quando lo colloca l’articolista) dei video di “reacts to” su YouTube e TikTok.

Specialmente sulla piattaforma più “da vecchi” delle due, è possibile rintracciare decine (mi sto tenendo stretto con le stime) di video in cui, al pubblico più improbabile ma sostanzialmente divisibile in due categorie - *regazzini e abitanti di Anzio* - vengono fatti ascoltare brani di artisti “famosi”. Oltre al divertimento, a volte misto alla commozione, questo filone ci ricorda che la “fama”, in campo musicale, di alcuni tra i nostri artisti preferiti è incredibilmente settoriale. Un’altra meravigliosa conseguenza della sconfinata varietà della musica.

P.P.S. Lo so, non scrivo da troppo. Prima o poi le notizie interessanti e la voglia di scrivere per commentarle torneranno ad esistere nello stesso momento. Forse. Giuro.