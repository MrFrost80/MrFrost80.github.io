---
layout: post
title: Stela - la nanorecensione
date: 2021-03-25 18:30
---

### Inauguriamo un altro possibile filone, quello delle nanorecensioni. Poiché sono passato da Apple Music + iCloud ad Apple One, ho “guadagnato” Apple Arcade. L’intenzione è di provare (e magari finire) alcuni dei giochi esclusivi, per fornire una sorta di “impressione globale” che possa guidarvi verso il prossimo (anche inaspettato, chissà) “colpo di fulmine videoludico”


Stela. Questo sapete di voi stessi, ma solo perché è il nome del gioco, quindi appare consequenziale che sia quello della protagonista, cioè voi.
Come sapete di essere la protagonista? Semplice: vi va tutto malissimo fin dall’inizio.
Ambiente ostile, zero capacità “extra” da far valere contro i millemila *cosi* che vogliono eliminarvi.

Ovviamente, nemmeno di questa cosa vi viene spiegato il perché (ma lo capirete alla fine...oh, se lo capirete).

Stela è un platform-puzzle a scorrimento orizzontale (sì, sembra di leggere le categorie di The Games Machine, ma è perché sono vecchio). Zero combattimento - non ne siete in grado, sono tutti più forti e/o veloci di voi.
Notate che non ho detto “più furbi”.
Non farsi vedere, sentire e sfruttare le poche “opportunità offensive” che il mondo vi offre saranno l’unico modo di sopravvivere; non avete niente a parte il cervello, usatelo.

L’ambientazione è nello stile angosciante che abbiamo imparato ad amare (masochisticamente) con Limbo prima e sopratutto con il capolavoro che è Inside poi.

Pur non raggiungendo le vette di quest’ultimo, Stela vi terrà incollati allo schermo per le - poche ma buone - ore che serviranno ad arrivare al notevolissimo finale.
Non sarà difficile, ma questa è a mio avviso solo una piacevole conseguenza del fatto che molti sviluppatori indie prediligano l’esperienza di gioco rispetto alla sfida fine a se stessa. Personalmente, plaudo alla scelta.

Insomma, Stela merita pienamente il tempo che richiede per essere portato a termine, garantendovi un eccellente grado di “estraniamento” dal mondo se solo sarete abbastanza onesti da “stare al suo gioco” ed immedesimarvi nella protagonista.
Il finale, come detto, garantisce ulteriore appagamento.

Consigliato se non amate i giochi “estremi”, siano essi troppo sbilanciati verso l’azione totale o con enigmi spacca cervello che gridano “GOOGOLA LA SOLUZIONE” dopo 5 minuti di pura frustrazione.

Stay Tuned, Mr.Frost

