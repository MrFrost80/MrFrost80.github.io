---
layout: post
title: Condizioni straordinarie
date: 2020-07-06 19:00
---

[Scrive Om Malik](https://om.co/2020/07/01/the-pain-of-distance/) che il suo entusiasmo nei confronti della tecnologia, delle reti in particolare e delle possibilità che offrono, è stato parzialmente “smontato” da alcuni avvenimenti recenti: i suoi genitori (che ancora risiedono in India) sono risultati entrambi positivi al COVID-19. Sua madre, in particolare, pare ne stia soffrendo in forma acuta.

Umanamente, il problema è palese ed indiscutibile: non poter essere vicino alla propria famiglia, specialmente nei momenti di crisi, è insopportabile.

Tuttavia, penso che questa correlazione tra la situazione che sta vivendo e “l’impotenza” della tecnologia nell’essergli di conforto sia dovuta ad un errore di prospettiva.

Per sua stessa ammissione, la tecnologia gli consente di vedere i suoi genitori, in modo da potersi sincerare delle loro condizioni. Permette di ordinare cibo da mandar loro a casa, poiché sono in quarantena, utilizzando Zomato (che da quel che vedo è una specie di JustEat agli steroidi).
Grazie alla tecnologia è persino possibile cercare di ottenere (pare con non molta fortuna, la situazione è **davvero seria**) un posto in un’ospedale privato.

Ciò contro cui si sta scontrando, che gli causa angoscia, non è né provocato, né acuito dai limiti della tecnologia: l’assistenza a parenti infettati dal COVID, [come abbiamo anche già visto](https://mrfrost80.github.io/2020/06/24/Wuhan-Italia/), si è rivelata un’impresa ai limiti del possibile anche dove si risiedesse a pochi chilometri - o meno - di distanza.

La situazione che abbiamo affrontato e che stiamo tutt’ora provando a gestire (con risultati altalenanti, a voler essere diplomatici) non ha precedenti significativi in era contemporanea (lasciamo perdere le pestilenze del ‘600, per favore).

La domanda da farsi é: senza le tecnologie di cui disponiamo (e la cui **diffusione**, come sempre, é cruciale perché abbiano un qualche impatto[^1]), la situazione sarebbe migliore? Più “gestibile”? Genererebbe in noi più o meno ansia?

Io una risposta personale ce l’ho e credo sia piuttosto comune, ma ovviamente *your mileage may vary*.

Stay Tuned, Mr.Frost 

[^1]: Questa é un aspetto del rapporto che tanti hanno, anche a livello politico-decisionale, con la tecnologia che mi lascia sempre abbastanza perplesso: *talvolta sembra che ci si accontenti di rendere una tecnologia **teoricamente disponibile**, senza poi verificarne l’effettiva diffusione/adozione*. Rendendola, di fatto, inesistente.