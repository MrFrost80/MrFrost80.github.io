---
layout: post
title: Ci tocca persino difendere Amazon
date: 2021-06-04 21:00
---

### TL;DR Amazon propone agli Americani di condividere una parte della propria connessione fissa con altri suoi utenti che passino di là, à la Wow-fi Fastweb, e prende sberle preventive.

Critiche abbastanza diffuse negli USA ad Amazon, che ha annunciato che presto i suoi clienti potranno condividere una parte della propria connessione internet con altri utenti che passino nei pressi della loro casa, senza impatto su performance o privacy.

Funzione che sarà, come usa dire, opt-out, ovvero attivata automaticamente fino all’eventuale scelta contraria del singolo cliente.

Devo dire che - questa volta - non mi sembra che Amazon abbia annegato alcun cucciolo a mani nude, come invece spesso le capita, soprattutto in ambiti legati alla privacy.

La facilità (sostanzialmente un quasi automatismo) con cui le forze dell’ordine possono accedere ai dispositivi Ring (videocamere di sorveglianza e videocitofoni) degli utenti, i noti e mai del tutto dissipati dubbi sull’effettiva correttezza della gestione del riconoscimento vocale e delle registrazioni dei dispositivi Echo (o comunque dotati di Alexa), costituiscono senz’altro argomenti migliori con cui scagliarsi contro Bezos (nemmeno gli unici, peraltro, ma facciamoceli bastare in questa sede).

Capisco il far notare, ma si rischia il perfezionismo, che sarebbe stato meglio un opt-in (se sei d’accordo, attivi la funzione), piuttosto che un “hey, novità. Se non ti sta bene, sentiti pure libero di dirmelo”. Consociamo il potere delle impostazioni di default, la capacità - spesso utilizzata - di nascondere le opzioni che non si desidera vengano utilizzate in contorti sottomenu e meandri di sistema, la conoscenza spesso miserabile del funzionamento di apparati tecnologici da parte di chi se li piazza allegramente in casa e cosi via.

Resta però un fatto: alcuni fornitori di connettività applicano questo metodo di “condivisione gestita” delle connessioni fisse da tempo, anche da noi (Vodafone e Fastweb sono i primi che mi vengono in mente), tra l’altro entrambi opt-out. Non è un problema né per la sicurezza, né per le performance (l’eventuale “ospite” ha un livello di privilegi nell’accesso e nella velocità raggiungibile stile “se non disturbo, annuso la cena e dico che sono sazio”).

La considerazione più equilibrata, finora, la riporta John Gruber, e non è nemmeno sua, ma di [una giornalista di Slate](https://slate.com/technology/2021/06/amazon-sidewalk-mesh-network-experiment-privacy.html).

Forse, gli altri problemi di privacy generati da Amazon, in cui gli utenti americani si trovano invischiati più spesso, creano una sorta di “pregiudizi” nei confronti dell’azienda; questa volta, però, a mio avviso, si sta ingigantendo un problema decisamente minore.

Stay Tuned, Mr.Frost