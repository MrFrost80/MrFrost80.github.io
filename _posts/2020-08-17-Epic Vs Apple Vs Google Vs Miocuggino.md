---
layout: post
title: Epic Vs Apple Vs Google Vs Miocuggino
date: 2020-08-17 06:00
---

Rapidi ed efficaci nel riassunto: Epic Games introduce un sistema di pagamento proprietario dentro Fortnite (la gallina dalle uova d’oro ricoperte di platino e tempestate di diamanti del gaming pop contemporaneo), bypassando così la quota che spetterebbe ad Apple in virtù delle condizioni d’uso dell’App Store.
Apple rimuove Fortnite e Epic denuncia Apple (va di moda, ultimamente).
Contestualmente, anche Google (btw, gli alfieri dell’open source bello buono e bravo) caccia a pedate Fortnite dal proprio store per il medesimo motivo[^1]; Epic denuncia anche loro.

Con una [chiamata alle armi](https://www.epicgames.com/fortnite/it/news/freefortnite) francamente stucchevole:

![Fortnite](Fortnite.jpeg)

![Fortnite2](Fortnite2.jpeg)

Epic prova ad intestarsi il ruolo del paladino dei consumatori vittime delle Big Tech.

Cito dal blog di Fortnite:

> Ad oggi se utilizzi le opzioni di pagamento Apple e Google, Apple e Google applicano una commissione pari al 30% e in questo modo non potrai approfittare dello sconto fino al 20%. Se in futuro Apple o Google ridurranno le commissioni applicate sui pagamenti, Epic ti sconterà la riduzione della commissione applicata.

[Abbiamo già parlato](https://mrfrost80.github.io/2020/06/21/Hey,-guarda,-una-mail/) più volte dei problemi e delle incongruenze dell’App Store in questa sua attuale incarnazione; tuttavia, richiamare l’attenzione sulla commissione che Apple (e Google) richiedono d’incassare è solo un escamotage per suscitare l’*indinniazione dell’aggente*, vera leva nei rapporti di forza tra big players che si somigliano ben più di quanto vogliano dare ad intendere (Epic Games non è un povero studio indie maltrattato dai colossi del settore).

Diamo una breve occhiata a quali sono le altre compagnie che applicano comparabili (e quindi **intollerabili**, va da sé) tariffe per gli acquisti sui propri store. Vi avviso: sono tutte realtà **minuscole e per nulla influenti**.
Andiamo a cominciare:

- Amazon
- Samsung
- Microsoft
- Steam
- Xbox Store (di nuovo Microsoft, ok, ma sono due *mondi* relativamente separati)
- PlayStation Store
- Tencent (su chi sia questa gente ci torneremo, non solo in relazione a questa storia)
- Huawei
- Xiaomi

Per informazioni ulteriori, la sempre fondamentale [ArsTechnica](https://arstechnica.com/gaming/2020/08/as-epic-attacks-apple-and-google-it-ignores-the-same-problems-on-consoles/), la quale riporta come la difesa di Epic rispetto ai “due pesi, due misure” utilizzati per le consoles sia che quelle “richiedono un enorme investimento in hardware, spesso venduto sottocosto”. Evidentemente, sviluppare iPhone costa due noccioline - pezza peggiore del buco.

La *prima parte* della verità, probabilmente, è semplice: Epic ha partnership (di sviluppo e promozione) molto strette con i produttori di consoles: a tal proposito, basta ricordare la presentazione dell’Unreal Engine di quinta generazione all’evento Sony per la PlayStation 5[^2] o la campagna [“volemose tanto ‘bbene” con Microsoft](https://arstechnica.com/gaming/2016/03/tim-sweeney-to-microsoft-universal-windows-platform-can-should-must-and-will-die/).

Prossimamente, analizzeremo anche una teoria ancor più ardita, ma non per questo inverosimile.

Stay Tuned, Mr.Frost

[^1]: Non che i rapporti [prima](https://macintelligence.org/blog/2018/08/04/periferie-problematiche/) fossero idilliaci.

[^2]: Sony ha investito [250 milioni di dollari in Epic](https://www.polygon.com/2020/7/9/21318965/sony-epic-games-investment-fortnite-unreal-engine): un ottimo motivo per non pestar loro i piedi.