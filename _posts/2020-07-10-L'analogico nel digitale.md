---
layout: post
title: L’analogico nel digitale
date: 2020-07-10 16:30
---

Chi segue questi deliri da un po’ sa quanto cauto sia stato il mio approccio allo streaming.

Un aspetto che forse mi manca di più, ma che avevo avuto tempo di *somatizzare* già ai tempi dell’iPod, è la perdita dei libretti dei cd.

Dal momento che il - non troppo convinto, a mio avviso - *esperimento iTunes album* è finito com’è finito (spoiler: *malissimo*), avevo quasi rinunciato alla possibilità di godermi le *note* di un album, la sua parte *piu analogica*, potremmo dire.

Ho scoperto, invece, che un modo - mediato finché si vuole, ma perfettamente aderente alo spirito della questione - c’è: si chiama [MusicSmart](https://apps.apple.com/it/app/musicsmart/id1512195368) e per 2,29€ vi sommergerà letteralmente d’informazioni.

Cover del’album in una risoluzione sconvolgentemente alta (3000x3000), data d’uscita, genere, se è masterizzato per iTunes o no, etichetta, note editoriali dal team di Apple Music (servizio con cui funziona in esclusiva: no Spotify, *#sorrynotsorry*).
Per ogni canzone avrete curiosità, ogni singolo individuo ci abbia messo mano (autore, ingegnere del suono, produttore, regista del video...), se ci sono campionamenti da altre canzoni, se è stata utilizzata come sample, remix, live e altro.

A giudicare dalle recensioni, e mi sento di confermare, l’app ha principalmente due punti deboli: il jazz e la musica classica.

Se il primo è un mistero abbastanza inspiegabile (se esiste un genere che *brilla di luce propria* per la quantità di dati e variabili, è il jazz, per cui questa app dovrebbe essere la patria d’elezione), la seconda purtroppo non va **storicamente** d’accordo con la musica digitale.
A supplire in questo particolare ambito giunge, gratis, [Concertino](https://apps.apple.com/it/app/concertino/id1506663568).

Ciò che MusicSmart offre per la musica “leggera”, Concertino fa per la classica.
Suddivisione per compositori, opere, esecutori, dettagli per ogni movimento e stazioni radio dedicate (alcune delle quali per cui la definizione di *nicchia* nemmeno rende l’idea, come la musica classica scandinava): un modo, insomma, di fruire questo particolare genere musicale che rispecchia le abitudini e le esigenze del suo pubblico più appassionato.

Breve nota finale: spesso si levano lamenti su come la “musica liquida” abbia devastato l’ascolto “consapevole” di un disco, soprattutto da parte di chi con questo modello è cresciuto.
Trovo che sia un’esagerazione, ma più di tutto un mancare il bersaglio: la musica leggera (unico nome collettivo che mi viene in mente per coprire l’arco che va da Nek al death metal sinfonico degli Urali) aveva già da tempo intrapreso un cammino il cui sviluppo era evidente; album che, nella migliore delle ipotesi, erano **un insieme di buoni singoli**, nati per essere proposti uno dietro l’altro in radio nei mesi successivi all’uscita, in modo da mantenere l’artista in quella che una volta si sarebbe chiamata “heavy rotation” il più a lungo possibile.
Al contrario, avere accesso ad un catalogo sterminato a prezzo irrisorio ha concesso ad ognuno il lusso di crearsi la propria *ultra-nicchia* (vedi metal degli Urali di cui sopra).
Se abbiamo cambiato il modo di ascoltare la musica, è perchè essa è diventata allo stesso tempo molto più “pervasiva”, eppure “disposta” a fungere da tappeto sonoro delle nostre vite.
Una funzione che, per alcuni fortunati tra cui posso piacevolmente inserirmi, ha sempre avuto, e che prescinde dal fatto che si viva di *concept album* o di hit *mordi e fuggi*.

Mai, come oggi, **cosa, come e dove** ascoltare la musica che amiamo dipende da noi.

Godiamocela.

Stay Tuned, Mr.Frost

